题目
作者
帝高阳之苗裔兮，朕皇考曰伯庸。
[
高阳:颛顼之号。
苗裔:苗，初生的禾本植物。裔，衣服的末边。此苗裔连用，喻指子孙后代。
朕:我。
皇:美。
考:已故的父亲。
]
我是古帝高阳氏的子孙，我已去世的父亲字伯庸

摄提贞于孟陬兮，惟庚寅吾以降。
[
摄提:太岁在寅时为摄提格。此指寅年。
贞:正。
孟:开始。
陬:正月。
庚寅:指庚寅之日。古以干支相配来纪日。
降:降生。
]
岁星在寅那年的孟春月，正当庚寅日那天我降生。

皇览揆余初度兮，肇锡余以嘉名：
[
揆（kuí）：推理揣度。
肇（zhào）：开始。
锡（sì）：通「赐」，给予；赐给。《集韻》：「斯義切，音‘瀃（sì）’」。予也。本作賜。
]
父亲仔细揣测我的生辰，于是赐给我相应的美名：

名余曰正则兮，字余曰灵均。
[
名：命名。
字：表字，这里活用作动词，起个表字。
]
父亲把我的名取为正则，同时把我的字叫作灵均。

纷吾既有此内美兮，又重之以修能。
[
内美：内在的美好品质。
重（chóng）：再。
]
天赋给我很多良好素质，我不断加强自己的修养。

扈江离与辟芷兮，纫秋兰以为佩。
[
扈（hù）：楚方言，披挂。
江离:香草名。
芷：香草名。
纫（rèn）：一作「纽」，草有茎叶可做绳索。
秋兰：香草名。即泽兰，秋季开花。
]
我把江离芷草披在肩上，把秋兰结成索佩挂身旁。

汩余若将不及兮，恐年岁之不吾与。
[
汩（yù）：水疾流的样子，此处用以形容时光飞逝。
不吾与：宾语前置，即「不与吾」，不等待我。
]
光阴似箭我好像跟不上，岁月不等待人令我心慌。

朝搴阰之木兰兮，夕揽洲之宿莽。
[
搴（qiān）：拔取。
揽（lǎn）：采摘。
宿莽：草名，经冬不死。
]
早晨我在大坡采集木兰，傍晚在小洲中摘取宿莽。

日月忽其不淹兮，春与秋其代序。
[
忽：迅速的样子。
代序：指不断更迭。
]
时光迅速逝去不能久留，四季更相代谢变化有常。

惟草木之零落兮，恐美人之迟暮。
[
惟：思虑。
迟暮：衰老。
]
我想到草木已由盛到衰，恐怕自己身体逐渐衰老。

不抚壮而弃秽兮，何不改乎此度？
[
抚：趁。
此度：指现行的政治法度。
]
何不利用盛时扬弃秽政，为何还不改变这些法度？

乘骐骥以驰骋兮，来吾道夫先路！
[
骐骥（qí jì）：骏马。
道：通「导」，引导。
]
乘上千里马纵横驰骋吧，来呀，我在前引导开路！

昔三后之纯粹兮，固众芳之所在。
[
三后：夏禹、商汤、周文王。
固：本来。
]
从前三后公正德行完美，所以群贤都在那里聚会。

杂申椒与菌桂兮，岂惟纫夫蕙茝！
[
惟纫：一作「维纽」。
]
杂聚申椒菌桂似的人物，岂止联系优秀的茝和蕙。

彼尧、舜之耿介兮，既遵道而得路。
[
耿介：光明正大。
遵道：遵循正道。
]
唐尧虞舜多么光明正直，他们沿着正道登上坦途。

何桀纣之昌披兮，夫唯捷径以窘步。
[
昌披：猖狂。
捷径：邪道。
]
夏桀殷纣多么狂妄邪恶，贪图捷径必然走投无路。

惟党人之偷乐兮，路幽昧以险隘。
[
偷乐：苟且享乐。
幽昧（mèi）：黑暗。
]
结党营私的人苟安享乐，他们的前途黑暗而险阻。

岂余身之惮殃兮，恐皇舆之败绩！
[
殃（yāng）：灾祸。
败绩：喻指君国的倾危。
]
难道我害怕招灾惹祸吗，我只担心祖国为此覆没。

忽奔走以先后兮，及前王之踵武。
[
踵武：足迹，即脚印。
]
前前后后我奔走照料啊，希望君王赶上先王脚步。

荃不察余之忠情兮，反信谗而齌怒。
[
荃（quán）：香草名，喻楚怀王。
齌（jì）怒：暴怒。
]
你不深入了解我的忠心，反而听信谗言对我发怒。

余固知謇謇之为患兮，忍而不能舍也。
[
謇謇（jiǎn jiǎn）：形容忠贞直言的样子。
]
我早知道忠言直谏有祸，原想忍耐却又控制不住。

指九天以为正兮，夫唯灵修之故也。
[
九天：古人认为天有九重，故言。
正：通「证」。
]
上指苍天请它给我作证．一切都为了君王的缘故。

初既与余成言兮，后悔遁而有他。
你以前既然和我有成约，现另有打算又追悔当初。

余既不难离别兮，伤灵修之数化。
[
既：本来。
数化：多次变化。
]
我并不难于与你别离啊，只是伤心你的反反复复。

余既滋兰之九畹兮，又树蕙之百亩。
[
滋：栽种。
树：种植。
亩（mǔ）：二百四十步为亩。
]
我已经栽培了很多春兰，又种植香草秋蕙一大片。

畦留夷与揭车兮，杂杜衡与芳芷。
[
畦（qí）：五十亩为畦。
留夷:香草名。
揭车：香草名。
]
分垄培植了留夷和揭车，还把杜衡芳芷套种其间。

冀枝叶之峻茂兮，愿竢时乎吾将刈。
[
冀（jì）：希望。
峻：长。
刈（yì）：收获。
]
我希望它们都枝繁叶茂，等待着我收割的那一天。

虽萎绝其亦何伤兮，哀众芳之芜秽。
[
萎：枯萎。
绝：落尽。
芜（wú）：荒芜。
秽（huì）：污秽。
]
它们枯萎死绝有何伤害，使我痛心的是它们质变。

众皆竞进以贪婪兮，凭不猒乎求索。
[
竞：并。
]
大家都拚命争着向上爬，利欲熏心而又贪得无厌。

羌内恕己以量人兮，各兴心而嫉妒。
[
羌（qiāng）：楚人语气词。
兴：生。
]
他们猜疑别人宽恕自己，他们勾心斗角相互妒忌。

忽驰骛以追逐兮，非余心之所急。
[
忽：急。
驰骛（wù）：乱驰。
]
急于奔走钻营争权夺利，这些不是我追求的东西。

老冉冉其将至兮，恐修名之不立。
[
冉冉（rǎn rǎn）：渐渐。
]
只觉得老年在渐渐来临，担心美好名声不能树立。

朝饮木兰之坠露兮，夕餐秋菊之落英。
[
英：花。
]
早晨我饮木兰上的露滴，晚上我用菊花残瓣充饥。

苟余情其信姱以练要兮，长顑颔亦何伤。
[
信姱（kuā）：诚信而美好。
练要：心中简练合于要道。
]
只要我的情感坚贞不易，形消骨立又有什么关系。

揽木根以结茝兮，贯薜荔之落蕊。
[
贯：拾取。
]
我用树木的根编结茝草，再把薜荔花蕊穿在一起。

矫菌桂以纫蕙兮，索胡绳之纚纚。
[
矫：举起。
索：草有茎叶可做绳索。此作动词，意为搓绳。
纚纚（lí lí）：绳索美好貌。
]
我拿菌桂枝条联结蕙草，胡绳搓成绳索又长又好。

謇吾法夫前修兮，非时俗之所服。
[
法：效法。
]
我向古代的圣贤学习啊，不是世间俗人能够做到。

虽不周于今之人兮，愿依彭咸之遗则。
[
周：合。
]
我与现在的人虽不相容，我却愿依照彭咸的遗教。

长太息以掩涕兮，哀民生之多艰。

余虽好修姱以鞿羁兮，謇朝谇而夕替。

既替余以蕙纕兮，又申之以揽茝。

亦余心之所善兮，虽九死其犹未悔。

怨灵修之浩荡兮，终不察夫民心。

众女嫉余之蛾眉兮，谣诼谓余以善淫。

固时俗之工巧兮，偭规矩而改错。

背绳墨以追曲兮，竞周容以为度。

忳郁邑余侘傺兮，吾独穷困乎此时也。

宁溘死以流亡兮，余不忍为此态也。

鸷鸟之不群兮，自前世而固然。

何方圜之能周兮，夫孰异道而相安？

屈心而抑志兮，忍尤而攘诟。

伏清白以死直兮，固前圣之所厚。

悔相道之不察兮，延伫乎吾将反。

回朕车以复路兮，及行迷之未远。

步余马于兰皋兮，驰椒丘且焉止息。

进不入以离尤兮，退将复修吾初服。

制芰荷以为衣兮，集芙蓉以为裳。

不吾知其亦已兮，苟余情其信芳。

高余冠之岌岌兮，长余佩之陆离。

芳与泽其杂糅兮，唯昭质其犹未亏。

忽反顾以游目兮，将往观乎四荒。

佩缤纷其繁饰兮，芳菲菲其弥章。

民生各有所乐兮，余独好修以为常。

虽体解吾犹未变兮，岂余心之可惩。

女嬃之婵媛兮，申申其詈予，曰：

“鲧婞直以亡身兮，终然殀乎羽之野。

汝何博謇而好修兮，纷独有此姱节？

薋菉葹以盈室兮，判独离而不服。”

众不可户说兮，孰云察余之中情？

世并举而好朋兮，夫何茕独而不予听？

依前圣以节中兮，喟凭心而历兹。

济沅、湘以南征兮，就重华而敶词：

启《九辩》与《九歌》兮，夏康娱以自纵。

不顾难以图后兮，五子用失乎家巷。

羿淫游以佚畋兮，又好射夫封狐。

固乱流其鲜终兮，浞又贪夫厥家。

浇身被服强圉兮，纵欲而不忍。

日康娱而自忘兮，厥首用夫颠陨。

夏桀之常违兮，乃遂焉而逢殃。

后辛之菹醢兮，殷宗用而不长。

汤禹俨而祗敬兮，周论道而莫差。

举贤而授能兮，循绳墨而不颇。

皇天无私阿兮，览民德焉错辅。

夫维圣哲以茂行兮，苟得用此下土。

瞻前而顾后兮，相观民之计极。

夫孰非义而可用兮？孰非善而可服？

阽余身而危死兮，览余初其犹未悔。

不量凿而正枘兮，固前修以菹醢。

曾歔欷余郁邑兮，哀朕时之不当。

揽茹蕙以掩涕兮，沾余襟之浪浪。

跪敷衽以陈辞兮，耿吾既得此中正。

驷玉虬以乘鹥兮，溘埃风余上征。

朝发轫于苍梧兮，夕余至乎县圃。

欲少留此灵琐兮，日忽忽其将暮。

吾令羲和弭节兮，望崦嵫而勿迫。

路曼曼其修远兮，吾将上下而求索。

饮余马于咸池兮，总余辔乎扶桑。

折若木以拂日兮，聊逍遥以相羊。

前望舒使先驱兮，后飞廉使奔属。

鸾皇为余先戒兮，雷师告余以未具。

吾令凤鸟飞腾兮，继之以日夜。

飘风屯其相离兮，帅云霓而来御。

纷緫緫其离合兮，斑陆离其上下。

吾令帝阍开关兮，倚阊阖而望予。

时暧暧其将罢兮，结幽兰而延伫。

世溷浊而不分兮，好蔽美而嫉妒。

朝吾将济于白水兮，登阆风而緤马。

忽反顾以流涕兮，哀高丘之无女。

溘吾游此春宫兮，折琼枝以继佩。

及荣华之未落兮，相下女之可诒。

吾令丰隆椉云兮，求宓妃之所在。

解佩纕以结言兮，吾令蹇修以为理。

纷总总其离合兮，忽纬繣其难迁。

夕归次于穷石兮，朝濯发乎洧盘。

保厥美以骄傲兮，日康娱以淫游。

虽信美而无礼兮，来违弃而改求。

览相观于四极兮，周流乎天余乃下。

望瑶台之偃蹇兮，见有娀之佚女。

吾令鸩为媒兮，鸩告余以不好。

雄鸠之鸣逝兮，余犹恶其佻巧。

心犹豫而狐疑兮，欲自适而不可。

凤皇既受诒兮，恐高辛之先我。

欲远集而无所止兮，聊浮游以逍遥。

及少康之未家兮，留有虞之二姚。

理弱而媒拙兮，恐导言之不固。

世溷浊而嫉贤兮，好蔽美而称恶。

闺中既以邃远兮，哲王又不寤。

怀朕情而不发兮，余焉能忍而与此终古？

索藑茅以筳篿兮，命灵氛为余占之。

曰：“两美其必合兮，孰信修而慕之？

思九州之博大兮，岂惟是其有女？”

曰：「勉远逝而无狐疑兮，孰求美而释女？

何所独无芳草兮，尔何怀乎故宇？」

世幽昧以昡曜兮，孰云察余之善恶？

民好恶其不同兮，惟此党人其独异！

户服艾以盈要兮，谓幽兰其不可佩。

览察草木其犹未得兮，岂珵美之能当？

苏粪壤以充帏兮，谓申椒其不芳。

欲从灵氛之吉占兮，心犹豫而狐疑。

巫咸将夕降兮，怀椒糈而要之。

百神翳其备降兮，九疑缤其并迎。

皇剡剡其扬灵兮，告余以吉故。

曰：「勉陞降以上下兮，求榘矱之所同。

汤禹严而求合兮，挚咎繇而能调。

苟中情其好修兮，何必用夫行媒？

说操筑于传岩兮，武丁用而不疑。

吕望之鼓刀兮，遭周文而得举。

甯戚之讴歌兮，齐桓闻以该辅。

及年岁之未宴兮，时亦犹其未央。

恐鹈鴃之先鸣兮，使百草为之不芳。」

何琼佩之偃蹇兮，众薆然而蔽之。

惟此党人之不谅兮，恐嫉妒而折之。

时缤纷其变易兮，又何可以淹留？

兰芷变而不芳兮，荃蕙化而为茅。

何昔日之芳草兮，今直为此萧艾也？

岂其有他故兮，莫好修之害也！

余以兰为何恃兮，羌无实而容长。

委厥美以从俗兮，苟得列乎众芳。

椒专佞以慢慆兮，樧又欲充夫佩帏。

既干进而务入兮，又何芳之能祗？

固时俗之流从兮，又孰能无变化？

览椒兰其若兹兮，又况揭车与江离？

惟兹佩之可贵兮，委厥美而历兹。

芳菲菲而难亏兮，芬至今犹未沫。

和调度以自娱兮，聊浮游而求女。

及余饰之方壮兮，周流观乎上下。

灵氛既告余以吉占兮，历吉日乎吾将行。

折琼枝以为羞兮，精琼爢以为粻。

为余驾飞龙兮，杂瑶象以为车。

何离心之可同兮？吾将远逝以自疏。

邅吾道夫崑崙兮，路修远以周流。

扬云霓之晻蔼兮，鸣玉鸾之啾啾。

朝发轫于天津兮，夕余至乎西极。

凤皇翼其承旂兮，高翱翔之翼翼。

忽吾行此流沙兮，遵赤水而容与。

麾蛟龙使梁津兮，诏西皇使涉予。

路修远以多艰兮，腾众车使径待。

路不周以左转兮，指西海以为期。

屯余车其千乘兮，齐玉轪而并驰。

驾八龙之婉婉兮，载云旗之委蛇。

抑志而弭节兮，神高驰之邈邈。

奏《九歌》而舞《韶》兮，聊假日以媮乐。

陟陞皇之赫戏兮，忽临睨夫旧乡。

仆夫悲余马怀兮，蜷局顾而不行。

乱曰：已矣哉！

国无人莫我知兮，又何怀乎故都！

既莫足与为美政兮，吾将从彭咸之所居！
end
